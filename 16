নাম সাকিব আল হাসান রাফি। ছিলেন ছাত্রলীগ কলেজ শাখার প্রচার সম্পাদক। ওই একই কলেজে একই পদে এবার আছেন ছাত্রদলের কমিটিতে। পটুয়াখালীর কলাপাড়া উপজেলার মহিপুর থানার মুক্তিযোদ্ধা মেমোরিয়াল ডিগ্রি কলেজ শাখা ছাত্রদলের কমিটিতে এই ঘটনা ঘটেছে।

গত ৬ই মে রাতে মুক্তিযোদ্ধা মেমোরিয়াল ডিগ্রি কলেজ শাখা ছাত্রদলের কমিটি ঘোষণা করা হয়। ১০ সদস্যের ওই কমিটিতে মো. রবিউল ইসলামকে সভাপতি ও আসিবুল হককে সাধারণ সম্পাদক করা হয়। এরপর নয় নম্বরে প্রচার সম্পাদক হিসাবে সাকিব আল হাসান রাফির নাম রয়েছে। যিনি ওই কলেজেরই ছাত্রলীগ শাখা কমিটির প্রচার সম্পাদক ছিলেন। পটুয়াখালী জেলা ছাত্রদলের আহ্বায়ক শামীম চৌধুরী ও সদস্য সচিব জাকারিয়া আহম্মেদের স্বাক্ষরিত প্যাডে এ কমিটির অনুমোদন দেয়া হয়।
